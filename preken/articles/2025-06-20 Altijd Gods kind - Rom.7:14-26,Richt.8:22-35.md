---
title: Altijd Gods kind – Romeinen 7:14-26 en Richteren 8:22-35
date: 2025-06-20
description: Ik dank God, door Jezus Christus, onzen Heere. Zo dan, ik zelf dien wel met het gemoed de wet Gods, maar met het vlees de wet der zonde.
---

# Altijd Gods kind - Rom. 7:14-26; Richt. 8:22-35  

We herkennen het waarschijnlijk allemaal wel. We zijn iets van plan; we willen iets gaan doen of juist niet doen; we willen iets op een bepaalde manier. Met dat we het ten uitvoer willen brengen, weten we ergens dat we het anders moeten doen; het juist wèl in plaats van niet of andersom. Op de een of andere manier doen we dan toch vaak datgene wat we niet moesten doen. Om een paar voorbeelden te geven. Iemand is volgens jou onredelijk boos op je. Je weet of beseft ergens dat je rustig moet blijven en reageren anders escaleert de situatie alleen maar. Toch reageer je boos met alle gevolgen van dien. Of een ander voorbeeld, je rijdt op de snelweg en iemand in een van de bekende ‘aso-merker’ zit al enkele hectometers bumper klevend achter je. Terwijl jij je netjes aan de snelheid houdt en je echt niet naar rechts kan opschuiven. Je weet: “Erger je niet.” Toch begin je dat te doen. Je begint op wraak te zinnen, terwijl je weet dat je dat als Christen niet moet doen. En toch… trap je op die rem. En dan… heb je spijt en soms als haren op je hoofd en denk je maar al te vaak: “Had ik nu toch maar geluisterd naar God, mijn geweten.” Een uitspraak die hier bij past is: “Als hadde geweest is, is hebbe te laat.” Maar is dat wel zo? Twee mensen die deze uitspraak ongetwijfeld zouden gezegd hebben, zijn Paulus in Romeinen 7:14-26 en Gideon in Richteren 8:22-35 en dan vooral vers 27.  
Deze tekstgedeelten zou ik nader willen bekijken aan de hand van driepunten. Ten eerste: de ellende van de uiterlijke, vleselijke mens (Rom. 7:15) en tweede: de verlossing hiervan in de innerlijke mens (Rom. 17:17,22). Ten slotte: de dankbaarheid van die verlossing door Jezus Christus (Rom. 7:25). Dus ten eerste … De hamvraag die hierbij in deze preek centraal zal staan is: “Maken onze, maken mijn onwillige zonden jou en mij minder Gods kind? Of moeten wij het juist aangrijpen om te groeien?”  

Als eerste: de ellende van de uiterlijke ofwel vleselijke mens. Wat houdt dat in? Wat zegt ons dat? Of denk je nu: “Ik heb geen idee. Ellende? Wat is dat? Alles gaat prima, alles gaat z’n gangetje. Ik heb nergens last van. Alles gaat toch goed? Ik heb geen problemen.” Ik zou dan willen vragen om je geestesogen te openen; om God te bidden of Hij je geestesogen opent. Want Paulus, Gideon en nog vele anderen herkenden en erkenden wel de ellende van hun zonden. Paulus vraagt zich, haast vertwijfeld, af wie hem ellendig mens zal verlossen. Want datgene wat hij eigenlijk niet wil, dat doet hij. En datgene wat hij eigenlijk wel wil, doet hij nu juist niet. Ook Gideon zal zich daar waarschijnlijk wel in herkend hebben als er in Richteren 8:27 staat dat datgene wat hij zojuist gedaan had hem tot een valstrik werd. God had zojuist Gideon gebruikt om de vijandige Midianieten te verslaan. Gideon was helemaal geen man die vol was van zichzelf. Hij stond wat verborgen in een wijnpers zijn graan te dorsen en had meerdere tekenen van God nodig om hem te overtuigen. En als hij dan terugkomt van de strijd en het volk Israël hem tot koning willen maken, weigert hij dat en zegt: “De Heere zal over u heersen”. En toch… maakt hij en efod, een ritueel vest of tuniek die door de hogepriester gedragen werd, van de oorlogsbuit, die dan het volk vervolgens wordt vereerd. En toch... krijgt hij een zoon van een van zijn bijvrouwen en noemt hem: “Mijn vader is koning”, want dat betekent het Hebreeuwse Abimelech. Wat een spijt zal Gideon gekend hebben. Wat een ellende zal hij gevoeld hebben. “Had ik nu maar niet het volk hun zin gegeven”, zoals blijkt uit Richteren 8:24a. Ellende van hun zonden die beide mannen, Paulus en Gideon, kenden. Maar wij, u, jij, ik, kennen wij dat ook? Of hebben we nergens last van? Het hoeft niet te gaan om ‘grote’ dingen, zoals bij Gideon. Vaak gaat het juist om de kleine dingen. Zaken die veel al de ander, de omgeving niet opmerkt. Die ene opmerking die je toch wel maakte in plaats van hem juist niet te maken. Net die ander bij een drukke treindeur voor later gaan in plaats van dat je dat niet deed. Wat fijn als je dit mag herkennen. Maar misschien herken je dit helaas niet. Leef je voor het vaderland weg. Dan zou ik jou willen waarschuwen, want “zonder erg ga je naar de hel”, zoals mijn opa en vader zeiden. Ik zou je dan ook willen adviseren om aan het einde van de dag, voor het slapen gaan, een half uurtje de tijd nemen om rusting de voorbijgegane dag te overdenken. Even geen afleidingen, alles uit, rust om na te denken over “wat heb ik vandaag nu eigenlijk gedaan en gezegd? Was dat wel goed of had ik het anders moeten doen?” En beleid dan ook je schuld aan God en zo nodig als het kan aan elkaar, zoals Jezus zei in Markus 11:25. Misschien besef je vlak na je daad: “Ik wist wel dat ik het anders had moeten doen. Had ik dat maar gedaan.” Beleid ook dan direct je schuld aan de Heere. Wacht niet tot ‘s avonds. Het bevrijdt je gemoed zodra je het doet. Zie ook Psalm 32:3 waar van het omgekeerde wordt verhaald. David zweeg en zijn binnenste werd van onrust verteerd. Misschien denk je nu wel: “Ik ben opmerkzamer geworden. Ik doe het ondertussen. Maar voorkomen is beter dan genezen. Ik voorkom liever spijt en ellende achteraf.” Diegenen wil ik graag wijzen op het tweede punt van de preek: “De verlossing hiervan in de innerlijke mens.”  

Want Paulus schrijft in vers 17 en 22 van Romeinen 7: “Ik dan doe datzelve nu niet meer, maar de zonde, die in mij woont… Want ik heb een vermaak in de wet Gods naar den inwendigen mens.” De innerlijke mens, je geest wil goed doen en stemt in met de wet. Het is als ware onze geest belemmerd, tegengehouden, tegengewerkt door ons materiële lichaam. Het is als met de paarden van de filosoof Plato. Je hebt een zwart paard en een wit paard die beide de kar, waarvan jij de bestuurder bent, voorttrekken door de lucht. Echter, dat witte paard trekt naar boven en het zwarte paard naar beneden. Jij als bestuurder moet ervoor zorgen dat dat zwarte paard in bedwang wordt gehouden, zodat je naar boven gaat. Het is zoals Jodocus van Lodestijn dichtte: “’t Oog omhoog het hart naar boven! / Hier beneden is het niet; … Jezus, trek ons hart naar boven!” In tegenstelling tot wat het voorbeeld van Plato doet vermoeden, bedoelt Paulus hier geen schizofrenie. Het is één en dezelfde persoon. De ‘ik’ die strijd en zondigt en dezelfde ‘ik’ die nu mag hopen. Zoals uit de hele context blijkt, gaat het bij Paulus om een dualisme of spanning in de heilsgeschiedenis, niet om een antropologisch dualisme: het ‘ik’ is niet gespleten als gevolg van de zondeval, maar als gevolg van de verlossing.  
Misschien denk je nu wel: “Leuk hoor, maar die geest van mij, wil hij het goede? Ik hoor hem niet.” Dan bij deze de wetenschap: God spreekt tot iedereen, ook u. Ook u en jij hebben een geest van God gekregen. Oefen je erin om naar Hem te luisteren, dat zachte stemmetje in je hoofd. God preekt. En lees ook de Bijbel waar Gods woorden in staan, en leg je leven, gedrag en woorden er eerlijk naast. Het is zoals Paulus ook zegt: Onze schuld kennen we door de wet. Of bidden met de woorden van Psalm 119: “Uw woord is een lamp voor mijn voet, en een licht voor mijn pad.” Maar dan moeten we die wet wel weten. Want vaak, eigenlijk bedoel ik altijd, spreekt diezelfde Stem, dat geweten, tot u en mij vlak voordat willen doen wat we willen doen, als het nog in ons hoofd zit. De crux zit hem in de gewaarwording, het opmerkzaam worden op Gods stem op dat moment. Dat we net als de jonge Samuël leren: dit is van God, hier moet, of liever hier wil ik naar luisteren en handelen. Is dat makkelijk? Nee, want je moet actief beslissen te doen wat het lichaam niet wil. Het is een strijd tegen jezelf. Maar helaas verliezen al te vaak van onszelf; geven we toe aan de vleselijke mens. De remedie hiertegen? Onze zonden belijden. Gelukkig heeft God liefde en geduld en geeft Hij ons keer op keer nieuwe kansen en mogelijkheden om te leren. En als je jezelf overwint kan ik uit eigen ervaring zeggen, zorgt dat voor een boost in je zelfvertrouwen naar God toe en wordt het makkelijker om de volgende keer ook te overwinnen. En zo laat God je groeien naar Hem toe op Zijn en uw tempo. En als het definitief overwonnen is, komt God met het volgende wat je mag leren van Hem. En zo wordt de innerlijke, geestelijke mens versterkt, want “gijlieden zijt niet in het vlees, maar in den Geest, zo anders de Geest Gods in u woont.” Maar, zal je je terecht afvragen, ik doe nog steeds bij tijd en wijle niet datgene wat ik had willen en moeten doen en de zonde de schuld geven als een soort van externe macht, als zwart schaap, leuk, maar ik lichaam en geest, deden nog steeds datgene wat niet had gemoeten. Iedereen met deze, haast wanhopige gedachte wil ik wijzen op een woord uit 1 Johannes 3:6a: “Een iegelijk die in Hem [dat is Jezus] blijft, die zondigt niet,” en vers 9a: “Een iegelijk die uit God geboren die doet de zonde niet;” Wat een troost.  

Hiermee zijn we aanbeland bij het laatste hoopvolle, troostvolle en dankbare punt van de preek, namelijk: de verlossing door Jezus. Hij die ons heeft willen verzoenen met de Vader en onze zonden en fouten genadig aan het kruis wegnam. Gideon mocht door de symboliek van de Oud Testamentische offerdienst weten dat de Verlosser, de komende Messias, ook zijn zonden en fouten vergeven had, zodat hij kon sterven in “goede ouderdom (Richt. 8:32). Ook Paulus kon God danken door Jezus (Rom. 7:25). Dus treurende ziel zit niet bij de pakken neer, maar zie op Jezus. Hij die naar de aarde is gekomen om jouw en mijn zonden weg te nemen, mits je Hem aanvaardt en aanneemt als ook uw en jouw Verlosser en Heiland. Dat is niet moeilijk. Als je je fouten, je zonden, je schuld naar God erkent en je beseft dat je het op alleen maar eigen kracht en eigen benen nooit gaat lukken, dan wil God jou genadiglijk vergeven, als je het Hem vraagt. Dan mag je met Paulus God dankbaar zijn. Ook al struikelen we vele malen, God richt ons op. Ook al zijn onze voeten zwak, Gods rechterhand richt ons, jou en mij op, zoals Hij belooft heeft in Jesaja 41:10: “ook ondersteun Ik u met de rechterhand Mijner gerechtigheid.” Daarom komt Paulus direct na vers 24 met een: “Ik ellendig mens, wie zal mij verlossen uit het lichaam dezes doods?” met een jubeltoon in vers 25: Jezus Christus de Heere. Geen enkel mens kan zichzelf redden uit de verstrikking van de ketenen van de zonde. Ze wegen te zwaar op ons allemaal om door morele inspanningen te kunnen worden verbroken. Alleen God kan de ketenen van de zonde verbreken, en Hij doet dit als een gratis geschenk, door Zijn genade, zoals Romeinen 8 uitlegt. Dan kunnen Psalm 32 volmondig meezingen. Want zalig is hij, wiens overtredingen en zonden vergeven zijn. Ik maakte ze U, Heere, bekend en ik bedekte mijn ongerechtigheid niet en U vergaf mij. “Verblijdt u in den Heere en verheugt u, gij rechtvaardigen, en zingt vrolijk alle gij oprechten van hart.” Dus onze fouten maken ons, u, jou en mij, niet minder Gods kind. Het feit dat Gideon zijn daden, het maken van de efod en zijn zoon ‘Abimelech’ noemen, niet overeenkwamen met zijn eigenlijke wil, maakte hem niet minder Gods kind. God wil ons vergeven en vergeeft ons. Laat dat onze troost zijn.  

Dus ook al ervaren we de Paulus-paradox: “Want het goede, dat ik wil, doe ik niet, maar het kwade, dat ik niet wil, dat doe ik”, laten we opmerkzaam zijn op God en strijden tegen onszelf. Laat je ook niet uit het veld geslagen voelen als je toch toegeeft. Jezus wil ons, u vergeven. Volmaakt worden zullen we met dit aardse lichaam nooit, maar laten we het zien als God liefdevolle persoonlijke heiligmaking. Niemand staat in een keer boven aan een ladder. Dat vraagt God ook niet van ons. Het enige wat God van ons vraagt, is op die geestelijke ladder te gaan staan, als je er nog niet op staat. Of om een trede omhoog te gaan. Strijdt om in te gaan. Of je nu een soldaat of majoor in Gods leger bent, of je nu veel of weinig wonden hebt. Je blijft Gods geliefde kind, die Hij nooit opgeeft.  

Zingen: Joh. de Heer 541, 354; Psalm 32  

Amen
