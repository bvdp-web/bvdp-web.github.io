\-\--

title: Alles is goed - Romeinen 8:28

date: 2024-06-18

description: preek 1

\-\--

Alles is goed - Romeinen 8:28

Alles is goed als God het doet. Wat een uitspraak. Maar toch zegt Paulus
het in Romeinen 8:28 "Wij weten, dat dengenen die God liefhebben, alle
dingen medewerken ten goede." Je zou toch haast zeggen dat Paulus gek
is. Ziet God dan niet al die vervelende mensen om mij heen die me
irriteren? Ziet God dan niet dat ik mijn geliefden verloren heb? Ziet
God dan al mijn moeite en verdriet net? Ziet God al dat slechte dan
niet? Ziet God dan niet dat\... ? En we kunnen het rijtje oneindig
langer maken. Weet Paulus dat dan allemaal niet? Paulus zelf, die honger
heeft geleden, die schipbreuk heeft geleden, bijna dood gestenigd is
geweest. Paulus zelf, die allerlei narigheden en moeilijkheden heeft
meegemaakt, zou toch moeten weten dat al die dingen, op z'n zachst
gezegd, toch niet fijn zijn. Maar toch zegt hij het. Toch bidden we in
het Onze Vader "Uw wil geschiede" Klaarblijkelijk schiet onze menselijke
bril behoorlijk tekort en missen we een hoop dingen die buiten onze
oogkleppen vallen. Bij deze wil ik een poging wagen die oog kleppen af
te zetten, want wat zijn "alle dingen" en belangrijker wat is dat goede
waar Paulus op doelt. Deze preek bestaat uit drie punten. Ten eerste,
wat zijn "alle dingen"? Ten tweede, wat is goed? En ten derde niet
onbelangrijk, voor wie?

Ten eerste "alle dingen". "Alle dingen" is dat niet wat veel? Dat leuke
dingen meewerken ten goede, snappen we wel. Maar ook de minder leuke
dingen? Ja juist de minder fijne dingen, want de ervaring, of in ieder
geval mijn ervaring, leert dat de dichter gelijk heeft, die schreef
"want door smarten heen vinden we U alleen." Het is zeker ook niet zo
dat Paulus hier een één of andere optimistische levensvisie had, waarin
alles als vanzelf goed ging. Het Griekse woord dat hier gebruikt wordt
voor 'alles' richt zich vooral op het lijden en de beproevingen waarmee
een Christen te maken krijgt. Echter, het is ook allesomvattend. Net
zoals bij Paulus wil God ons vormen tot een goed kind van Hem door
middel van tegenslagen. God wil ons juist ook leiden in de kleine
dingen, want wie het kleine niet eert, is het grote niet weert. Alle
dingen zijn dus daadwerkelijk ook àlle dingen. Dus ook als iemand lelijk
tegen je doet, jou uitscheldt, jou bedreigt, jou onterecht iets aandoet
of misschien wel erger. Dat is nogal wat. Toch is het zoals een Perzisch
dichter en mysticus ooit eens zei: "Elk lijden draagt een verborgen
betekenis." Ook als we Jezus leven als voorbeeld nemen, zien we dat
niets voor niks was. Alles in Zijn leven had een doel; alles had een
bedoeling, zelfs Zijn laatste gang naar het Hof van Gethsemane en Zijn
kruisdood. Was het Gethsemane een fijne plek? In tegendeel; juist niet.
Jezus bad ook niet voor niets of de drinkbeker aan Hem voorbij kon gaan.
Tegelijkertijd bad Hij ook "Uw wil geschiede". Opmerkelijk is dus dat
God ons door moeilijkheden ten hemel wil leiden. God leidt door lijden.

Ook lijden veroorzaakt door eigen zonden. Hoe vaak zondigen wij? Hebben
we spijt en denken we niet dat we het verprutst hebben? Denken we: "Dit
komt nooit meer goed"? Vervolgens, wat doet God in Zijn genade? Hij
slaat met een kromme stok rechte slagen. De uitkomst is zo vaak gelukkig
niet wat wij, ik en jij, eigenlijk hadden moeten krijgen door onze
ongehoorzaamheid. Gelukkig vergaf Hij in genade de zonde en veranderde
het van zonde naar zalig, omdat God een groter plan had dan ons laten
stikken in onze eigen ondergang. Omdat God Zijn plan, Zijn doel, Zijn
liefde voor jou en mij wèl voor ogen hield. Alles wat deel uitmaakt van
dit leven kan door Gods genade bijdragen aan het 'goede'. Gelukkig maar.

Als vanzelf zijn we nu bij het tweede punt gekomen, namelijk: "Wat is
goed?" Want maar al te vaak zien ik en jij de bedoeling niet. We worden
geïrriteerd door bijvoorbeeld een onterechte behandeling, maar je ziet
niet in jouw hemelse Vader je wil leren om bijvoorbeeld minder mel
geïrriteerd te worden of om dingen los te laten en bij Hem te brengen en
te laten in gebed, zoals koning Hizkia dat deed met de brief die hij van
Sanherib kreeg en voor Gods altaar neerlegde. Misschien, of eigenlijk
zeker weten, is niet alles wat wij goed vinden, goed in Gods ogen, zoals
David in zijn oprechtheid aan God vraagt om hem te doorgronden of hij
niet iets schadelijks heeft. Het zou zomaar kunnen zijn dat God hele
andere ideeën heeft over wat goed is en voor jou goed is en ook hele
andere ideeën over wat slecht is. Hoe vaak denken we niet veel te
menselijke over dat goede en worden we door schade en schande wijs dat
Gods wegen hoger zijn dat dan de onze en Gods gedachten wijzer in zijn
dan de onze.

Het 'goede' is zeker niet zoals sommige uitleggers zeggen slechts een
'eschatologische heerlijkheid'. Alsof we nu niets van dat goede ervaren
en het puur een weten is voor het hebben van een goede eeuwigheid.
Hoewel Paulus dit ook wel bedoelt, gaat het ook echt over de 'goede'
dingen in dit leven in dit leven hier en nu al die bijdragen aan die
uiteindelijke verlossing en ons ondersteunen op de weg naar die
verlossing. Tegelijkertijd wordt ook niet bedoelt dat al het kwaad dat
gelovigen in dit leven ervaren altijd zal worden omgekeerd in wat wij
mensen 'goed' vinden. Veel van wat God goed vindt en van wat we lijden,
draagt namelijk alleen bij aan ons 'goed' dankzij ons geloof en door
onze hoop. Het idee dat dit vers de gelovige materiële rijkdom of
lichamelijk welzijn belooft, is een te materialistiche,
horizontalistische interpretatie. God kan beproevingen op deze gebieden
heel goed gebruiken om te bereiken wat Hij als een veel hoger 'goed'
beschouwt: een sterker geloof, een zekerder hoop (zie Rom. 5:3-4). Het
goede moeten we zien als een belofte aan ons dat er niets in deze wereld
is dat niet door God bedoeld is om ons te helpen op onze aardse
pelgrimstocht en om ons veilig en zeker naar het hemels paradijs te
brengen.

Het 'goede' wordt in Romeinen 8:28 ook zo uitdrukkelijk benoemt, omdat
alles wat zich in het leven van een christen voordoet, of het nu vanuit
menselijk perspectief als 'goed' of 'slecht' wordt beschouwd, onder Gods
soevereine toezicht staat en daarom door gelovigen in Jezus moet worden
gezien als op de een of andere manier goed in de vervulling van Gods
doel voor hun leven, zowel nu als in de toekomst. Een theoloog verwoorde
het zo: "Alles wat christenen in het aardse leven overkomt, wordt op de
een of andere manier door Gods voorzienigheid bestuurd. Niets in dit
leven kan christenen schaden, of het nu gaat om lijden of de aanval van
vijandige kwade machten, want al deze dingen kunnen bijdragen aan de
bestemming waartoe christenen geroepen zijn."

Gods bedoeling is, zoals de catechismusschrijvers het in hun antwoord op
de eerste vraag: "Wat is uw enige troost beide in leven en sterven,"
verwoorden, "dat mij alle ding tot mijn zaligheid dienen moet." Het is
een vertrouwen dat de hemelse Vader, die ons liefheeft en wij Hem, het
goede met jou en mij voor heeft. Fietsen kun je ook niet in een keer. Je
moet het leren en er gaat veel pijn en moeite overheen voordat je het
kunt. Je kunt je dan gaan afvragen of het leren fietsen wel noodzakelijk
is en het al die moeite waard is. Maar terugkijkend is het antwoord: ja.
Je komt (letterlijk) verder en dat wisten jou vader en moeder. God ziet
verder dan onze kinderlijke blikken en daarop moeten we kinderlijk
vertrouwen, want wie niet wordt zoals de kinderen, zal Gods Koninkrijk
zeker niet ingaan. De moeite, de pijn, het lijden in dit leven was de
moeite waard. En mijn ervaring is dat God je het vaak ook gunt om het
'goede' terugkijkend te zien, soms ook niet. Maar dat is het geloof dat
een vast en zeker vertrouwen heeft in het onzichtbare liefdevolle plan
van God met je leven.

In het verlengde van dit goede spreekt ook de de Hebreeënschrijver in
het twaalfde hoofdstuk als hij zegt: "Want dien de Heere liefheeft,
kastijdt Hij." (vs6) en "alle kastijding schijnt geen zaak van vreugde,
maar van droefheid te zijn; doch daarna geeft zij van zich een vreedzame
vrucht der gerechtigheid dengenen, die door dezelve geoefend zijn." We
moeten of zullen op Gods langertermijn visie leren vertrouwen. En dit
vertrouwen mag ook onze troost zijn, want zonder de wil van je hemelse
Vader kan er geen haar van je hoofd vallen.

Tot slot rest de vraag voor wie geldt dit eigenlijk. Er één belangrijke
'maar', want Paulus begint Romeinen 8:28 met de woorden "dengenen, die
God liefhebben" en eindigt het ook met "die naar Zijn voornemen geroepen
zijn." Dat goede in alle dingen is uitsluitend voor en ingesloten voor
slechts diegenen die door God verordineerd zijn. Hoeveel mensen klagen
niet over Gods handelen als die van een wreedaard. God is niet goed, God
doet niet goed, want zie mijn ellende eens. Het is dus ook logisch dat
een niet-christen dit zegt. Immers zijn ogen zijn gesloten voor Gods
genade, want "alle dingen werken mee ten goede, dengenen die naar Zíjn
voornemen geroepen zijn." Alleen de christen vergunt het goede in het
slechte te zien. Iets waar veel niet-christenen zich over verbazen dat
een christen dat kan.

Laat ons, als christenen, deze Romeinen 8: 28 tot een troost zijn, omdat
alle dingen meewerken ten goede, namelijk voor degenen die God
liefhebben en naar Zijn voornemen geroepen zijn. Als we namelijk het
goede gaan zien, als God onze ogen opent zoals die van een Gehazi,
Elisa's knecht bij een belegering van Samaria, dan kunnen we er op aan
dat God jou liefheeft heeft en geroepen heeft naar Zijn voornemen. Het
is ook een zeker weten dat je een kind van Hem mag zijn, als je in het
menselijke 'slechte' een Goddelijk 'goed' mag zien. Laat ons dan ook
niet verzetten tegen Gods werkende hand, maar destemeer naar Hem uitgaan
en Hem liefhebben, Die ons eerst heeft liefgehad. Laten we dan ook niet
bij de pakken neerzitten, maar Hem loven voor Zijn goedheid. "Ik zal dan
gedurig bij U zijn / In al mijn noden, angst en pijn; / Gij zult mijn
liefde waardig schatten, / Wijl Gij mijn rechterhand woudt vatten. / Gij
zult mij leiden door Uw raad, / O God, mijn heil, mijn Toeverlaat, / En
mij hiertoe door U bereid, / Opnemen in Uw heerlijkheid. (Ps. 73)

Amen
